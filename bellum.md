Judith 1:14 - Igitur praeliō cum Arphaxadō rēge tōtīs cōpiīs annō decimō septimō congressus, vīcit: versīsque omnibus illīus cōpiīs, equitātū et quadrīgāriīs, potītus est ējus urbibus, et ad Ecbatana usque prōgressūs expugnātis urbis turribus, vīcōs dēpopulātus est, ējusque decus in turpitūdinem convertit:  15. Et Arphaxadum in montibus Ragau cōnsecūtus, jaculīs cōnfīxit: eōque ita prōflīgātō, Ninivēn cum omnī suōrum turbā (quae erat mīlitum permagna multitūdō) reversus est, et ibi cum suīs cōpiīs ōtia et convīvia per diēs centum vīgintī agitāvit.

Judith 2:13 - Inde cum suīs omnibus cōpiīs, peditātū, equitātū et quadrīgīs, montānōs adortus, eōrum omnia castella pervāsit, mūnīta loca expugnāvit, Melothum urbem celeberrimam ēvertit, Phudīōs et Lȳdiōs excidit, omnēsque Rassenēs et Ismaēlītās contrā dēsertā ad austrum regiōnis Chellēōrum dēpopulātus est.  14. Hinc trājectō Euphrāte, Mesopotamiam pervāsit, omnēs arduās urbēs ad fluvium Arbonaim sitās usque ad mare complānāvit: occupātīsque Ciliciae montānīs, omnēs sibi resistentēs dēlēvit.  15. Deinde ad merīdiāna Japhethī montāna, Arabiae objecta, prōgressus, omnēs Madianītās circumdedit, eōrumque et tabernācula cremāvit, et tuguria pervāsit.  16. Tum in Damascēnum campum dēgressus tempore messis trīticeae, eōrum omnēs segetēs incendit, arborēs et vīneās succīdit, ovīlia et bovīlia ad nihilum redēgit, urbēs dīripuit, campōs pervāsit, et omnem sobolem ferrō trucīdāvit.


